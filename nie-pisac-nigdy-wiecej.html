<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<title>DariuszGuzik.net &middot; Nie pisać nigdy więcej</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="https://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="https://dariuszguzik.net/archiwum">A</a></li>
	<li id="dg"><a href="https://dariuszguzik.net">DG</a></li>
	<li id="i"><a href="https://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Nie pisać nigdy więcej</h2>

<p>Rok 1910. Po ukończeniu pracy nad „Maltem” Rilke czuje się jak rozbitek, ocalały, lecz w głębi duszy bezradny… W jego myśli wsącza się podstępny niepokój, coraz dotkliwiej nurtuje go przeświadczenie, iż ostateczne wybawienie kryje się w owym okrutnym, zimnym jak szkło zdaniu: nie pisać nigdy więcej.</p>

<img class="pic" src="images/antibes-the-point-of-the-islet.jpg" title="Eugène Boudin: Antibes. The point of the Islet" alt="antibes-the-point-of-the-islet" />

<p>„Początkowo myślałem, że znajdę w sobie wiele, wiele cierpliwości” — zwierza się w liście do Lou Andreas-Salomé. „Tyle zabłąkań, tyle doświadczeń było moim udziałem. Widziałem, jak Rodin w siedemdziesiątym roku życia popadł w takie zwątpienie, jakby cała jego niezmierna praca była niczym… Wystarczyła chwila znużenia, kilka dni opuszczenia i życie wydało mu się bez wartości, jakby niczego nie dokonał”.</p>

<p>Parę lat później w rozmowie z poetą księżna Marie von Thurn und Taxis odważyła się zagabnąć go o elegie, których pierwsze wersy zapisał Rilke podczas pobytu na zamku w Duino. „Wciąż mam przed oczyma — wspomina księżna — rozpacz malującą się w jego oczach: Elegie, ach, Księżno, elegie!… Całą jego istotą owładnęło zwątpienie, jakiego dotąd nie znałam”.</p>

<p>Pełen bolesnego wahania Rilke wyznał księżnej Taxis swe obawy, iż elegii nigdy ukończyć nie zdoła. Był niemal zdecydowany opublikować je wraz z pozostałymi fragmentami w formie, w jakiej istniały. Księżnę ogarnęło przerażenie: „Na Boga, Serafico, niechże Pan tego nie czyni! Pod żadnym pozorem… Elegie muszą zostać ukończone… i tak się stanie… Zaklinam Pana… trzeba jedynie czekać, czekać… wiem, że to nadejdzie”.</p>

<p class="ft">Fragmenty korespondencji Rilkego i Lou Andreas-Salomé w przekładzie W. Markowskiej, fragmenty „Wspomnienia o Rainerze Marii Rilkem” pióra Marie von Thurn und Taxis w przekładzie autora.</p>

</article>

</main>

</body>
</html>
