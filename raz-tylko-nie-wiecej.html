<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="http://dariuszguzik.net/" />
<title>DariuszGuzik.net &middot; Raz tylko, nie więcej</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="http://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="http://dariuszguzik.net/archiwum">A</a></li>
	<li id="dg"><a href="http://dariuszguzik.net">DG</a></li>
	<li id="i"><a href="http://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Raz tylko, nie więcej</h2>

<p>Nie mamy nigdy, choćby przez dzień jeden, przed sobą czystej przestrzeni…</p>

<p>Jesteśmy jak widzowie, zawsze i wszędzie skłonieni ku rzeczom. Zwróceni ku istnieniu, widzimy jedynie odbicie wolnej przestrzeni, przyćmione przez nas samych. Odwróconym wzrokiem patrzymy na świat form. Żyjemy wiecznie się żegnając.</p>

<img class="pic" src="images/aljaferia.jpg" title="Puerta La Aljafería (Zaragoza) by Juan Antonio Capó" alt="aljaferia" />

<p>W roku 1914 Rilke pisze wiersz, który zatytułuje „Przemiana”. Jakby poeta przeczuwał konieczność przełomu, jaki musiał się dokonać w jego twórczości. Oto nadszedł dlań kres patrzenia, którym artysta od dawna wygrywał, rzucając na kolana gwiazdy, kiedy mocował się z nimi wzrokiem. Krajobraz, za dnia przeładowany obrazami, odpoczynku szukał pod wieczór w zaciszu jego postrzeżeń. Istnieje bowiem — mówi poeta — granica patrzenia. Świat ujrzany pragnie zakwitnąć w miłości. „Dokonało się dzieło spojrzenia — powiada Rilke — czyń teraz dzieło serca, przy obrazach, co w tobie więzione”.</p>

<p>Owo „dzieło spojrzenia” — twórczość zrodzona z obserwacji rzeczywistości, utrwalona na papierze pod wpływem bodźców, wrażeń, nastrojów płynących z realności świata widzialnego — znalazło swój wyraz w rozlicznych utworach, tchnących głębią i siłą artystycznej wypowiedzi. Lecz nadszedł czas, by porzucić to, co rzeczywiste, widzialne, i zwrócić swą myśl ku niewidzialnemu, ku światu istniejącemu poza rzeczywistością, w której zanurzony jest człowiek; czas wyrażenia w słowach transcendencji, tego, co niedostępne ludzkiemu poznaniu.</p>

<p>„Dzieło serca” spełniło się w zdumiewającej erupcji twórczego natchnienia, dzięki któremu Rilke, w sposób ostateczny, zaklął w słowa wszystkie swe przemyślenia związane z tematami i problemami, jakie nurtowały go przez całe życie. Przelewając na papier wersy „Elegii duinejskich” oraz „Sonetów do Orfeusza”, stworzył obrazy niezrównanego artyzmu, odurzające wprost swą niewyobrażalną potęgą i śmiałością poetyckiej wyobraźni. Miłość i śmierć, będąca dlań dopełnieniem życia, jego niewidzialną stroną, a nie jego przeciwieństwem i negacją. Tajemnice ludzkiej świadomości i jej związków ze światem przyrody. Bogactwo i waga przeżyć okresu dzieciństwa. Radości, tęsknoty, lecz i ograniczenia ziemskiej egzystencji człowieka, skazanej na nieuchronne przemijanie.</p>

<p class="cit">Ale że ziemski byt znaczy wiele i że wszystkiemu tutaj<br>
jesteśmy na pozór potrzebni, całej tej znikomości,<br>
co nas przedziwnie dotyczy. Nas, najbardziej znikomych. Raz tylko,<br>
wszystko tylko raz jeden. Raz i nie więcej. My także<br>
raz tylko.</p>

<p>A zatem raz tylko, nie więcej. Jeśli błądzimy, jeśli fałszywie interpretujemy znaki czasu, tworząc ułudną opowieść, cóż nam pozostaje? Jedynie nadzieja, że w rzeczywistości nasze istnienie z czasem rozkwitnie, otwierając nowy, nieznany dotychczas rozdział kart naszego życia.</p>

<p class="ft">Fragment wiersza „Przemiana” w przekładzie A. Pomorskiego, fragmenty „Elegii duinejskich” w przekładzie M.&nbsp;Jastruna.</p>

</article>

</main>

</body>
</html>