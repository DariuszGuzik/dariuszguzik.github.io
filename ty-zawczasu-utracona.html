<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="http://dariuszguzik.net/" />
<title>DariuszGuzik.net &middot; Ty zawczasu utracona</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="http://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="http://dariuszguzik.net/archiwum">A</a></li>
	<li id="dg"><a href="http://dariuszguzik.net">DG</a></li>
	<li id="i"><a href="http://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Ty zawczasu utracona</h2>

<p>Marianna Alcoforado, Gaspara Stampa, Safona, Heloiza, Eleonora Duse, Anna de Noailles. Wielkie miłujące, które wzniosły się ponad pragnienie, by ich miłość została odwzajemniona.</p>

<img class="pic" src="images/serene.jpg" alt="serene" />

<p>Rilke snuje myśli o książce, zawierającej kilka portretów kobiet, które przeżywszy rozczarowanie nieszczęśliwej miłości, znalazły spełnienie wewnętrznego powołania poza sferą przytłaczającej namiętności. Poeta odkrywa w nich ową niewysłowioną <i>sensualité de l’âme</i>, zmysłowość duszy, która od czasów Safony jest jednym z wielkich przeobrażeń świata.</p>

<p>Los tych kobiet był mu szalenie bliski — wspomina księżna Marie von Thurn und Taxis na kartach swych „Wspomnień” — stał się dlań bolesną rzeczywistością, która nim owładnęła. Mówiąc o nich, dobierał słów tchnących przenikliwą siłą i bezgraniczną delikatnością.</p>

<p class="cit">Cóż za bezwzględna wspaniałość, jakże to zarazem straszne wzniecać płomień miłości, cóż za pożoga, nieszczęście, upadek — pisał poeta o listach portugalskiej zakonnicy Marianny Alcoforado. — Ach, jeśliby człowiek mógł samemu płonąć, byłoby to doprawdy warte życia i śmierci.</p>

<p>Rilke pragnął zawsze rzeczy niezwykłych, także, i przede wszystkim, w miłości. Wpatrzony w wizerunki „nieszczęśliwie miłujących” sam bezustannie poszukiwał swej ukochanej, której obraz, hołubiony w sercu, wciąż mu umykał. Poeta nie potrafił żyć bez owej przenikającej go atmosfery kobiecości, ciągłego zakochania. A jednak nie mógł wyzbyć się świadomości, iż zawsze, prędzej czy później, czeka go rozstanie, że każda z jego ukochanych przemieni się w tę <i>utraconą</i>, zaklętą w nieśmiertelnych wersach:</p>

<p class="cit">Ty zawczasu<br>
utracona kochanko. Ty, która nigdy nie przyszłaś,<br>
nie wiem, jakiej muzyki tony lubisz.<br>
Nie próbuję, gdy rozkołysze się przyszłość,<br>
rozpoznać ciebie. Wszystkie wielkie<br>
obrazy we mnie, w oddali doświadczony krajobraz,<br>
miasta, wieże i mosty i nie<br>
przeczuwany zakręt drogi,<br>
i potęga krajów<br>
owych, przenikniętych niegdyś przez bogów:<br>
wszystko urasta we mnie do znaczenia<br>
dzięki tobie, która mi umykasz.</p>

<p class="cit">Ach, ogrodami jesteś,<br>
ach, patrzałem na nie z taką<br>
nadzieją. Otwarte okno<br>
w willi wiejskiej — i prawie<br>
zbliżałaś się do mnie w zadumie. Znajdowałem<br>
ulice, którymi właśnie przechodziłaś —<br>
i lustra w sklepach handlarzy<br>
miały jeszcze zawrót głowy po tobie i zlęknione<br>
odrzucały mój zbyt nagły obraz. — Kto wie, czy nie ten sam<br>
ptak przelatywał nas dźwiękiem<br>
wczoraj, osobno, w wieczorze?</p>

<p class="ft">Wiersz Rilkego „Ty zawczasu utracona” w przekładzie M. Jastruna.</p>

</article>

</main>

</body>
</html>