<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="http://dariuszguzik.net/" />
<title>DariuszGuzik.net &middot; Wszystko to wciąż zostawiać za sobą</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="http://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="http://dariuszguzik.net/archiwum">A</a></li>
	<li id="dg"><a href="http://dariuszguzik.net">DG</a></li>
	<li id="i"><a href="http://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Wszystko to wciąż zostawiać za sobą</h2>

<p>Duino, grudzień roku 1911. Rilke, pogrążony w samotności i zwątpieniu, skarży się w liście do najbardziej oddanej mu osoby, Lou Andreas-Salomé, która przyobiecała mu niegdyś dobre słowo w tej najstraszniejszej godzinie.</p>

<img class="pic" src="images/munch-separation.jpg" title="Edvard Munch „Rozstanie”, 1896" alt="munch-separation" />

<p class="cit">Droga Lou, źle ze mną, gdyż czekam na ludzi, potrzebuję ich, wyglądam ich… a przecież oni nie mogą wiedzieć, jak mało trudu sobie z nimi zadaję i do jakiej jestem zdolny bezwzględności.</p>

<p>Poeta nie wątpi, iż Lou zdoła odgadnąć, jak płonne były jego nadzieje. „Tęskniłem bez przerwy, pragnąłem znaleźć człowieka, któremu mógłbym powierzyć swą samotność, oddać mu ją pod ochronę”.</p>

<p>Rilke z niejakim zawstydzeniem przywołuje swój najlepszy paryski okres, z czasów „Nowych wierszy”, gdy nikogo nie wyczekiwał, „gdy cały świat stawał przede mną jak zadanie do wykonania, a ja z jasnym, pewnym umysłem odpowiadałem mu jedynie swoją twórczością”. Któż mógłby wówczas przepowiedzieć, że czekać go będzie jeszcze tyle prób — i rozczarowań?</p>

<p>Przeszywa go uczucie niepokoju na myśl, że całymi godzinami łudził się, iż dostrzeże swe zbawienie w „każdej przechodzącej kobiecie”, choć przecież „żadna z nich nie mogła mi dać szczęścia, mojego szczęścia najbardziej samotnych godzin”.</p>

<p>Wielekroć powraca myślą do słów własnego wiersza, zastanawiając się, skąd wówczas, pisząc go przed laty, wiedział, iż jego wyimaginowany poetycki nastrój któregoś dnia stanie się dlań… przekleństwem:</p>

<p class="cit">Wszystko to wciąż zostawiać za sobą i nie pożądać…</p>

<p class="ft">Fragmenty korespondencji Rilkego i Lou Andreas-Salomé w przekładzie W. Markowskiej.</p>

</article>

</main>

</body>
</html>