<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="http://dariuszguzik.net/" />
<title>DariuszGuzik.net &middot; Nieśmiertelność mija z naszym życiem</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="http://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="http://dariuszguzik.net/archiwum">A</a></li>
	<li id="dg"><a href="http://dariuszguzik.net">DG</a></li>
	<li id="i"><a href="http://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Nieśmiertelność mija z naszym życiem</h2>

<p class="cit">Patrz, wszystko się otwiera pod twym wzrokiem…</p>

<p>Każdego dnia ofiarnie w sobie przemieniamy widzialną rzeczywistość w magię wspomnień. Nieprzerwanie, żmudnie się zmagamy z powszednim życiem. Nazywamy rzeczy, przeobrażając je w tajemną przestrzeń wewnętrznego świata. Gorzkie to zadanie. Nad siły. Powtarzane dzień za dniem. Jakże krótkie jest nasze życie w porównaniu z długimi godzinami, gdy trwamy w milczeniu, naginając wszystkie nasze siły ku przyszłości…</p>

<img class="pic" src="images/lights.jpg" title="Light by Thomas Riecken" alt="lights" />

<p>Już w młodzieńczych latach dojrzewania Rilke podporządkował swemu poetyckiemu powołaniu wszelkie sprawy zwyczajnej egzystencji. Nie inaczej traktował oczekiwania rodziny i przyjaciół, a nawet wzruszenia i tęsknoty miłości. Lecz życie powszednie nie tak łatwo dało się ujarzmić. Poeta miał srodze doświadczyć nieprzejednanej sprzeczności i nieuchronnej klęski, jakie kryją się we wszelkich próbach pogodzenia życia i pracy artystycznej.</p>

<p>Trudności piętrzące się na „pięknym szlaku samotności”, wiodącym ku artystycznemu mistrzostwu, zdawały się czasem wręcz niebotyczne, a konieczność stawienia im czoła rodziła przygnębienie, niekiedy gorycz zwątpienia.</p>

<p class="cit">I cóż tu pomóc mogą wysiłki, które człowiek podejmuje coraz opieszalej, z coraz większym znużeniem, coraz potężniejszą obojętnością wobec nieustannie, choć z wolna rosnących przeciwności</p>

<p>— zapisze poeta w dzienniku.</p>

<p class="cit">Człowiek pragnie czegoś, lecz wola jego jest jak trzcina uderzająca o kamień.</p>

<p>Pragnienie oddania wszystkich myśli swemu dziełu, osamotnione wobec wymagań, które przed człowiekiem stawia zwyczajne życie. „Gdziekolwiek spojrzeć, dawna wrogość trwa między życiem a ogromem pracy” — napisze Rilke w „Requiem pamięci przyjaciółki”.</p>

<p>Co począć z naszymi fascynacjami, gdy gorzka powszedniość nas przytłacza? Dokąd nas poprowadzi demon świadomości, że one istnieją naprawdę?</p>

<p class="cit">O cicho, cicho czyń przed jego oczyma swoje miłe codzienne sprawy, prowadź go na skraj ogrodu, podaruj mu nocy nadmiar… <br />
Zatrzymaj go w sobie…</p>

</article>

</main>

</body>
</html>