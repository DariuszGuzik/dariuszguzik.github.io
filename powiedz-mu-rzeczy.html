<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="http://dariuszguzik.net/" />
<title>DariuszGuzik.net &middot; Powiedz mu rzeczy</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="http://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="http://dariuszguzik.net/archiwum">A</a></li>
	<li id="dg"><a href="http://dariuszguzik.net">DG</a></li>
	<li id="i"><a href="http://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Powiedz mu rzeczy</h2>

<p>Jesteśmy w naszym samotnym mijaniu uszczęśliwieni tym, co trwa…</p>

<p>Skąd przychodzimy? Kim jesteśmy? Dokąd zmierzamy? Niepokoją nas te odwieczne pytania, choć może najważniejsze z nich brzmi: Co po sobie pozostawimy? Czy sens naszego trwania powinniśmy zakląć w wyniosłych kamiennych kolumnach Karnaku, czy może w promiennym spojrzeniu bliskiej nam osoby?</p>

<img class="pic" src="images/amanecer.jpg" title="Amanecer by Juan Antonio Capó" alt="amanecer" />

<p>Na kartach „Elegii duinejskich” Rilke przypomina nam okrutną, lecz zarazem kojącą prawdę:</p>

<p class="cit">Jesteśmy tu może tylko po to, by powiedzieć: dom,<br>
most, studnia, brama, dzbanek, owocowe drzewo, okno —<br>
najwyżej: kolumna, wieża…</p>

<p>A jednak winniśmy to powiedzieć tak, jak samym rzeczom nigdy się&nbsp;nie marzyło. Zadziwić je naszą pochwałą, naszym wzruszeniem. Rzeczy bowiem pragną, byśmy je przemieniali w naszym niewidzialnym sercu. Dla nas zaś, najbardziej śmiertelnych, są one największym bogactwem. Rzeczy zwykłe, „co żyją w nas jako nasza własność, pod ręką, w spojrzeniu”.</p>

<p>Kiedy Rilke wzywa człowieka, by stanął przed straszliwym Aniołem, każe mu sławić świat, lecz nie ten wyrażalny, nie świat uczuć. Człowiek w obliczu Anioła na próżno by się chełpił ich przepychem. Poeta każe mu sławić świat rzeczy:</p>

<p class="cit">Powiedz mu rzeczy. Stać będzie wstrząśnięty, jak stałeś<br>
u powroźnika w Rzymie lub u garncarza nad Nilem.<br>
Pokaż mu, jak szczęśliwa może być rzecz, jak niewinna i nasza,<br>
jak nawet łkające cierpienie przystaje na kształt, bez wahania,<br>
służy jak rzecz lub zanika w rzecz…</p>

<p>Rzeczy to zatem nie tylko przedmioty. To również kształty, w których żyją całe pokolenia uczucia i przywiązania. Czyż nie możemy być dumni, słysząc czyjeś wyznanie: „Tak, w krew moją wchodzisz, ten pokój, ta wiosna napełnia się tobą”? Czyż nie wzrusza nas uśmiech uszczęśliwionego dziecka wpatrzonego w rozpromienioną twarz matki? Jedyne, co z sobą stąd zabierzemy, to świadomość, że całe nasze chwalebne istnienie odbija się w spojrzeniu drugiego człowieka.</p>

<p class="ft">Fragmenty „Elegii duinejskich” w przekładzie M. Jastruna.</p>

</article>

</main>

</body>
</html>