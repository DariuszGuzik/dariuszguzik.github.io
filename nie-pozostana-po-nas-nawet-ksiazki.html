<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="http://dariuszguzik.net/" />
<title>DariuszGuzik.net &middot; Nie pozostaną po nas nawet książki</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="http://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="http://dariuszguzik.net/archiwum">A</a></li>
	<li id="dg"><a href="http://dariuszguzik.net">DG</a></li>
	<li id="i"><a href="http://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Nie pozostaną po nas nawet książki</h2>

<p>W Hiszpanii szczęśliwie <a href="http://www.bbc.co.uk/news/world-europe-18720178">odnaleziono Codex Calixtinus</a>, dwunastowieczny iluminowany manuskrypt, skradziony rok wcześniej z katedry w Santiago de Compostela. Spisany jako swego rodzaju przewodnik dla średniowiecznych pielgrzymów, podążających Szlakiem św. Jakuba, prócz wskazówek natury praktycznej zawiera również teksty sermonów oraz homilii.</p>

<img class="r75" src="images/codexap.jpg" alt="codexap" />

<p>Nie to jednak w całej historii nurtuje najbardziej. Rodzą się bowiem pytania ogólniejszego rodzaju. Dlaczego tak bardzo cenimy iluminowane manuskrypty? Z jakiego powodu niektóre stają się <a href="sztuka-iluminacji">sławne i pożądane</a>? W naszej cyfrowej epoce dysponujemy przecież techniką zdolną wyprodukować o niebo mniej skazitelne, wręcz doskonałe własne egzemplarze. Czy o ich wartości decyduje patyna czasu? Odręczne wykonanie? Niepowtarzalność kolorystyki?</p>

<p>A może przede wszystkim to, że zdołały przetrwać wieki? Stąd już tylko krok do zasadniczego pytania: co w takim razie my, współcześni, pozostawimy po sobie z dziedziny piśmiennictwa i ornamentyki? Skoro nie kultywujemy tradycji wytwarzania manuskryptów, po czym nas będą oceniać przyszłe pokolenia? Po miriadach nieskładnie zadrukowanych stronic? Terabajtach zer i jedynek, przechowywanych w czysto wirtualnej postaci „cyfrowych chmur”?</p>

<p>Zarzucając rękodzieło, tracimy nie tylko „rzeczy zwykłe, co z pokolenia na pokolenie żyją / w nas jako nasza własność, pod ręką, w spojrzeniu”. Okazuje się, że korzystając z cyfrowych urządzeń dokumentujemy jedynie wersje ostateczne naszych tekstów, wypowiedzi, projektów, nie pozostawiając potomnym możliwości podejrzenia twórczego procesu. Bezpowrotnie pozbywamy się skreśleń, poprawek, redakcji, wersji pierwotnych, które w przypadku dawniejszych autorów stanowią — nie tylko dla filologów — materiał nie mniej fascynujący niż ukończone dzieło.</p>

<p>Powrót do zamierzchłych technik? Rozbrat z nowoczesnością? Bynajmniej. Warto jednak zostawić po sobie coś namacalnie trwałego.</p>

<p class="ft">Fragment „Dziewiątej elegii duinejskiej” Rilkego w przekładzie M.&nbsp;Jastruna.</p>

</article>

</main>

</body>
</html>