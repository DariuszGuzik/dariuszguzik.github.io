<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="http://dariuszguzik.net/" />
<title>DariuszGuzik.net &middot; Nigdy taki nie istniał</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="http://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="http://dariuszguzik.net/archiwum">A</a></li>
	<li id="dg"><a href="http://dariuszguzik.net">DG</a></li>
	<li id="i"><a href="http://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Nigdy taki nie istniał</h2>

<p>Jesień roku 1895. Rilke zrywa utrzymywane w tajemnicy zaręczyny z Valerie von David-Rhonfeld, swą młodzieńczą miłością, do której jeszcze osiem miesięcy wcześniej żywił tak płomienne uczucie. Rozstanie z Rilkem Vally przeżywa boleśnie. W miarę upływu czasu, widząc jego rosnącą poetycką sławę, odczuwa coraz większe rozgoryczenie.</p>

<img class="pic" src="images/ligalli.jpg" title="Li Galli, Sant'Agnello, Campania" alt="ligalli" />

<p>Ich związek był niejako pierwowzorem wszystkich późniejszych związków poety z kobietami. Na początku rodziło się w nim uczucie, często do starszej od niego artystki, oraz pokusa wspólnego, „normalnego” życia. Następnie dochodziło do nieuchronnego rozdźwięku pomiędzy jego wyobrażeniem a pracą artystyczną, której pragnął się poświęcić. Na koniec zaś, wcześniej czy później — zazwyczaj wcześniej — podejmował nieuniknione, niezłomne postanowienie, iż jego poetyckie powołanie jest najważniejsze, a wewnętrzne bogactwo uczuć może się urzeczywistnić jedynie w samotności. Zaskakująca jest owa bezwzględność u człowieka tak na pozór łagodnego charakteru — czytamy w biografii poety „Dźwięczące szkło”. Jeszcze bardziej zaskakuje fakt — a świadczy on o uroku osobistym Rilkego — iż spośród wszystkich kobiet, które owej bezwzględności doświadczyły, jedynie Vally zachowała względem niego długotrwałą urazę.</p>

<p>Rilke, poddany zmiennym tchnieniom losu, w rzeczywistości podążał w życiu w jednym i tym samym kierunku. Szukając to samotności, to znów towarzystwa ludzi, chwytał — jak mogłoby się wydawać — każdą nadarzającą się sposobność zmiany. Poeta nigdy wszakże nie tracił z oczu wytyczonego celu. Z pomocą alchemii swego talentu pragnął przemienić własne postrzeganie świata w złoto poetyckiego słowa.</p>

<p>Czas złagodził nieco arogancję młodego René Rilkego, który wołał:</p>

<p class="cit">Nie ma nikogo takiego jak ja, nigdy taki nie istniał.</p>

<p>Nie zdołał jednakże osłabić w nim poczucia poetyckiej misji, które przenikało go przez całe życie. Pozostało ono dlań miarą, którą próbował przykładać do wszystkich swych decyzji, ideałem, który przyświecał mu we wszelkich działaniach.</p>

</article>

</main>

</body>
</html>