<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="http://dariuszguzik.net/" />
<title>DariuszGuzik.net &middot; Biblia diabła</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="http://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="http://dariuszguzik.net/archiwum">A</a></li>
	<li id="dg"><a href="http://dariuszguzik.net">DG</a></li>
	<li id="i"><a href="http://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Biblia diabła</h2>

<p>Codex Gigas, największy w świecie średniowieczny manuskrypt, „spisany, jak powiadają, w ciągu jednej nocy przez samego diabła”.</p>

<img class="r75" src="images/codex-gigas.jpg" title="Codex Gigas" alt="codex-gigas" />

<p>Kodeks powstał najprawdopodobniej w benedyktyńskim klasztorze w Podlažicach, w dzisiejszych Czechach. Manuskrypt został później oddany w zastaw klasztorowi cystersów w Sedlcu, a następnie odkupiony przez benedyktyński klasztor w Břevnovie. Od roku 1477 do 1593 przechowywany był w klasztornej bibliotece w Broumovie. W roku 1594 księga została przeniesiona do Pragi, by stać się częścią kolekcji cesarza Rudolfa II Habsburga.</p>

<p>W roku 1648, pod koniec wojny trzydziestoletniej, cała kolekcja Rudolfa została zagrabiona przez szwedzkie wojska. Od roku 1649 manuskrypt jest przechowywany w <a href="http://kb.se/codex-gigas/eng/">Kungliga Biblioteket</a> w Sztokholmie. Po 359 latach Codex Gigas powrócił do Pragi — Biblioteka Królewska w Sztokholmie wypożyczyła księgę praskiemu Clementinum, gdzie można ją było obejrzeć od września 2007 do marca 2008 roku.</p>

<p>Legenda głosi, iż manuskrypt sporządził pewien mnich z pomocą samego diabła. Mnich ów dopuścił się grzechu; chcąc uniknąć surowej kary obiecał, że w ciągu jednej nocy stworzy księgę zawierającą całą ludzką wiedzę. Blisko północy zdał sobie jednak sprawę, że nie zdąży samodzielnie ukończyć tego dzieła, toteż sprzedał swą duszę diabłu w zamian za jego pomoc. Diabeł dokończył manuskrypt, zaś mnich z wdzięczności umieścił w księdze jego portret, od którego wywodzi się drugie określenie kodeksu — „Biblia diabła”.</p>

</article>

</main>

</body>
</html>