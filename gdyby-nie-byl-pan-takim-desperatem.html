<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://dariuszguzik.net/" />
<title>DariuszGuzik.net &middot; Gdyby nie był Pan takim desperatem</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="https://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="https://dariuszguzik.net/archiwum">A</a></li>
	<li id="dg"><a href="https://dariuszguzik.net">DG</a></li>
	<li id="i"><a href="https://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Gdyby nie był Pan takim desperatem</h2>

<p>Wiosna roku 1913. Rilke wraca z Hiszpanii do Paryża, przygnębiony i zawiedziony w swych oczekiwaniach. Uświadomił sobie bowiem, że trzy niezapomniane przeżycia, jakich dostąpił poprzedniego roku w Duino, Wenecji oraz Toledo, przebrzmiały, „niczym jakowyś antrakt, fragment snu głębokiego na świeżym powietrzu”.</p>

<img class="pic" src="images/chalgrove.jpg" title="Chalgrove by Dylan Llewellyn" alt="chalgrove" />

<p>Księżna Marie von Thurn und Taxis próbuje go podnieść na duchu, choć trochę rozweselić. Pisze do niego wspaniały list, w którym wyznaje, iż uważa go za najszczęśliwszego człowieka na ziemi.</p>

<p class="cit">Jesteś Pan wielkim poetą i Pan dobrze o tym wiesz. Jesteś Pan zakochany (nie rezonować, Pan jest i był zawsze zakochany, w kim, kiedy i gdzie, to wszystko jedno). Posiadasz małe atelier w Paryżu — i jest właśnie marzec, cała ta przecudowna wiosna puka do Pańskich drzwi. — Proszę wejść! —&nbsp;Niechże Pan zawoła, Serafico!</p>

<p>W słowach skrzących się niezrównanym poczuciem humoru księżna wyznaje, że mimo wielu zmartwień i trosk, jakich w życiu zaznała, potrafi jednak obudzić w swym sercu radość.</p>

<p class="cit">Kwitnące drzewo owocowe, złoty promień słońca <i>makes me wild with delight</i>!</p>

<p>Zdobywa się także na niezapomniane, tchnące szczerością słowa:</p>

<p class="cit">Z drugiej jednak strony, gdyby Pan nie był takim desperatem, prawdopodobnie nie pisałby Pan tak cudownie.</p>

<p>I z rezygnacją dodaje:</p>

<p class="cit">A zatem niechże Pan już sobie będzie desperatem, wielkim desperatem, największym desperatem!</p>

<p>Czy rezygnacja, przygnębienie, melancholia są nieodłącznymi elementami niezwykłości, jaka nas spotyka? Czy niezapomniane przeżycia musimy okupić żalem i smutkiem przemijania? I dlaczego nad wiecznotrwałą zwyczajność zawsze przedkładamy ułudę chwili, która wciąż nam umyka?</p>

<p class="ft">Fragmenty listu księżnej Marie von Thurn und Taxis w przekładzie W. Markowskiej.</p>

</article>

</main>

</body>
</html>