<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://dariuszguzik.net/" />
<title>DariuszGuzik.net &middot; Świat był w twarzy ukochanej</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="https://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="https://dariuszguzik.net/archiwum">A</a></li>
	<li id="dg"><a href="https://dariuszguzik.net">DG</a></li>
	<li id="i"><a href="https://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Świat był w twarzy ukochanej</h2>

<p>Pragniemy wyłączności. Absolutnego oddania. Bezwzględnego zawierzenia. A przecież — pisze Rilke w swoim „Requiem” — „to grzech, wolności nie pomnażać tego, kto kocha nas. Kochać to tylko tyle: drugiemu dawać wolność. Więzić bowiem nietrudno, nie wymaga to nauki”.</p>

<img class="pic" src="images/belle.jpg" title="Auguste Rodin, Je suis belle, Musée Rodin" alt="belle" />

<p>Rilke również nie zdołał uniknąć owej pokusy podporządkowania. „Tak, wiem dobrze, że on musi za wszelką cenę mieć w kimś jakieś oparcie” — wyznaje Lou Andreas-Salomé w liście do swej przyjaciółki. „Żąda bezwzględnej wyłączności, jeśli nie u mnie, to szuka tego gdziekolwiek indziej: lepiej zresztą, gdy znajdzie to bodaj u kogoś najmniej odpowiedniego, niżby nie miał znaleźć nigdzie”.</p>

<p>Dopiero pod koniec życia wyzna poeta w strofach wiersza, iż chłonąc świat w ukochanej twarzy, zachwycony odbijającą się w niej przyszłością, rozpływał się w jego nadmiarze, tracąc z oczu ów „doświadczony krajobraz miłości”:</p>

<p class="cit">Świat był w twarzy ukochanej —<br>
ale nagle wylał się, wypłynął:<br>
świat jest z zewnątrz, świat nie do objęcia.</p>

<p class="cit">Czemu nie piłem, gdym podniósł do ust,<br>
czemu nie piłem z pełnej lubej twarzy<br>
świata, co bliski był, pachnący moim ustom?</p>

<p class="cit">Ach, piłem. Piłem nie do wyczerpania.<br>
Lecz i mnie przepełnił nadmiar świata,<br>
i gdy piłem, sam przebrałem miarę.</p>

<p class="ft">Wiersz Rilkego „Świat był w twarzy ukochanej” w przekładzie M. Jastruna, fragment „Requiem” w przekładzie A.&nbsp;Pomorskiego, fragment listu Lou Andreas-Salomé w przekładzie W. Markowskiej.</p>

</article>

</main>

</body>
</html>