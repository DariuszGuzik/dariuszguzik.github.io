<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://dariuszguzik.net/" />
<title>DariuszGuzik.net &middot; Nowoczesny prerafaelita</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="https://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="https://dariuszguzik.net/archiwum">A</a></li>
	<li id="dg"><a href="https://dariuszguzik.net">DG</a></li>
	<li id="i"><a href="https://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Nowoczesny prerafaelita</h2>

<p><a href="http://www.royalacademy.org.uk/">Royal Academy of Arts</a> przygotowuje wielką retrospektywę prac Johna Williama Waterhouse’a (1849-1917), brytyjskiego prerafaelity i przedstawiciela neoklasycyzmu. Na wystawie zaprezentowanych zostanie ponad 40 obrazów artysty, a także jego szkicowniki i rysunki, wypożyczone m.in. z prywatnych kolekcji całego świata.</p>

<img class="pic" src="images/john-william-waterhouse-the-lady-of-shalott.jpg" title="J.W.Waterhouse, The Lady of Shalott, Tate Gallery" alt="john-william-waterhouse-the-lady-of-shalott" />

<p>Waterhouse urodził się w roku, w którym Bractwo Pre-rafaelitów ogłosiło swą rebelię przeciwko Royal Academy. Wśród założycieli bractwa znaleźli się malarze, poeci i krytycy sztuki: Dante Gabriel Rossetti, William Michael Rossetti, James Collinson, John Everett Millais, Frederic George Stephens, Thomas Woolner oraz William Holman Hunt. Występowali przeciwko wiktoriańskiej, czysto akademickiej sztuce i głosili program sztuki odrodzonej moralnie, wzorowanej na twórczości mistrzów wczesnego włoskiego renesansu.</p>

<p>Początkowo malarstwa uczył Waterhouse’a jego ojciec William. Od 1870 roku studiował w londyńskiej Królewskiej Akademii Sztuk Pięknych. W 1874 roku, podczas Letniej Wystawy organizowanej przez Royal Academy, zaprezentował alegoryczny obraz <a href="http://en.wikipedia.org/wiki/File:Waterhouse-sleep_and_his_half-brother_death-1874.jpg">„Sleep and His Half-Brother Death”</a>, który spotkał się z entuzjastycznym przyjęciem. Od tej pory Waterhouse wystawiał tam swoje obrazy rokrocznie aż do swej śmierci w 1917 roku. W roku 1895 został członkiem Akademii Królewskiej.</p>

<p>Najbardziej bodaj znanym obrazem artysty jest „The Lady of Shalott”. Przedstawia on bohaterkę legend arturiańskich — Elaine z Astolat, która unosząc się w łodzi umiera z żalu z powodu nieodwzajemnionej miłości do Lancelota. Motyw klątwy i tragicznej śmierci Elaine wykorzystał Alfred Tennyson w swym poemacie „The Lady of Shalott”.</p>

<p><a href="http://www.royalacademy.org.uk/exhibitions/jw-waterhouse-ra/">J.W. Waterhouse: The Modern Pre-Raphaelite</a><br>
Wystawa czynna od 27 czerwca do 13 września 2009 roku.</p>

</article>

</main>

</body>
</html>