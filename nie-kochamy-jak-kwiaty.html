<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://dariuszguzik.net/" />
<title>DariuszGuzik.net &middot; Nie kochamy jak kwiaty</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="https://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="https://dariuszguzik.net/archiwum">A</a></li>
	<li id="dg"><a href="https://dariuszguzik.net">DG</a></li>
	<li id="i"><a href="https://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Nie kochamy jak kwiaty</h2>

<p>O drzewa życia, kiedy ukoi was zima?</p>

<p>Skąd bierze się w nas gwałtowność uczuć? Niecierpliwość spojrzenia? Huragan umysłu i serca? Dlaczego nie potrafimy zachwycić się chwilą, cieszyć się jej radosnym trwaniem, nie myśląc o ulotnym kresie? Dlaczego próbujemy ją powstrzymać, żądając zapewnienia, że nie zniknie?</p>

<img class="pic" src="images/algarrobos.jpg" title="Algarrobos by Juan Antonio Capó" alt="algarrobos" />

<p>Cóż to za radość, którą nie można się cieszyć? Jak łatwo zranić niewinność zachwytu? Dlaczego zależy nam bardziej na czystej świadomości szczęścia niż na szczęścia odczuwaniu?</p>

<p>W „Elegiach duinejskich” pojawia się wspaniała fraza:</p>

<p class="cit">Spójrz, nie kochamy jak kwiaty, kwiaty jedynie z jednego<br>
roku; kiedy kochamy, wlewa się w nasze żyły<br>
sok z niepamiętnych czasów.</p>

<p>Czyż taka jest prawdziwa natura naszych uczuć? Niecierpliwość? Niepewność? Niezrozumienie? Czy zachwycając się chwilą musimy sięgać wstecz aż do prapoczątków, myśleć o wszelkich przeszłych i przyszłych zachwytach? „Nie znamy konturu uczuć — jak pisze poeta — a tylko to, co je tworzy z zewnątrz”. Przejrzystość, którą się wie, wie nieskończenie i nie pragnie. Przynaglamy się, by dopełnić istnienia. Chcemy je zmieścić w naszych zwyczajnych dłoniach, w przepełnionym spojrzeniu i w niemym sercu. Chcemy być nim, najchętniej wszystko zachować na zawsze.</p>

<p>A jednak los nie pozwala nam o sobie zapomnieć. Każdego dnia przeszywa nas echo słów z „Sonetów do Orfeusza”:</p>

<p class="cit">Każde miejsce szczęśliwe jest dzieckiem lub wnukiem rozstania.</p>

</article>

</main>

</body>
</html>