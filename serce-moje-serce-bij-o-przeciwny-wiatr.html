<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="https://dariuszguzik.net/" />
<title>DariuszGuzik.net &middot; Serce, moje serce, bij o przeciwny wiatr</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="https://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="https://dariuszguzik.net/archiwum">A</a></li>
	<li id="dg"><a href="https://dariuszguzik.net">DG</a></li>
	<li id="i"><a href="https://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Serce, moje serce, bij o przeciwny wiatr</h2>

<p>Jesień roku 1912. Podróżując w towarzystwie księżnej Marie von Thurn und Taxis, Rilke podziwia tchnące niezrównanym pięknem krajobrazy Wenecji Euganejskiej oraz magiczne wybrzeże Adriatyku.</p>

<img class="left75" src="images/valsanzibio.jpg" title="Valsanzibio, by Nicola Milani" alt="valsanzibio" />

<p>Razem wybierają się do Grado, gdzie w tamtejszej katedrze zachwycają się bizantyjskimi relikwiarzami. Odwiedzają Saonarę, piękną willę hrabiny Valmarana, położoną opodal Padwy. Wyruszają ku Wzgórzom Euganejskim, zwiedzają Praglię oraz ogród jak ze snu w Valsanzibio, kryjący statuy, fontanny i labirynt.</p>
<p>Niezapomniane wrażenie pozostawia na Rilkem wizyta w Arquà, gdzie pochowany został Petrarka. „Dzień skłaniał się ku wieczorowi — wspomina księżna Taxis — niewymowna cisza zaległa okolicę. Prosty sarkofag z kamienia stał samotnie i dumnie przed mrocznym kościołem”.</p>

<p>Z końcem września poeta i księżna Marie opuszczają Saonarę i udają się do Brescii, by zobaczyć skrzydlatą Wiktorię, „starszą, sroższą siostrę Nike z Luwru”.</p>

<p>Przejeżdżając przez Weronę, księżna postanawia sprawić Rilkemu niespodziankę. Poleca zatrzymać się przed fasadą kościoła San Zeno i prowadzi zdumionego poetę ku chórowi za głównym ołtarzem, gdzie przed obrazem Mantegni recytuje mu własny, włoski przekład jego wiersza „Powrót Judyty”. Następnego dnia ruszają do Bergamo.</p>

<p>Kiedy późnym wieczorem wracają do Werony, poeta gorąco pragnie raz jeszcze zwiedzić Arenę, skąpaną w pozłocie pełni księżyca.</p>

<p class="cit">Doznaliśmy wszakże rozczarowania — wspomina księżna Marie — bowiem potężna brama była już zamknięta, o czym nie omieszkała nam donieść poczciwa, gruba, starsza kobieta, która pod jedną z arkad amfiteatru przechowywała klucz. Na pociechę zaproponowała nam kupno widokówek i fotografii.</p>

<p>Dostrzegłszy smutek na twarzy Rilkego, księżna Taxis wdaje się „z tym sympatycznym niewieścim cerberem” w rozmowę. Przywołuje całą swą elokwencję oraz najlepszy wenecki akcent (księżna Marie była rodowitą Wenecjanką).</p>

<p class="cit">Wyjaśniłam, iż poeta przybył z krainy barbarzyńców jedynie po to, by ujrzeć Arenę w poświacie księżyca, że przełożył Dantego i jest spokrewniony z „Can Grande”. (Wydaje mi się, że utrzymywałam nawet, iż wywodzi się od niego w linii prostej). Rilke, czując na sobie zachwycone spojrzenie życzliwej kobiety, najwyższym wysiłkiem woli starał się zachować powagę; dzięki Bogu słowo „poeta” ma jeszcze we Włoszech moc magiczną. Bramę otwarto, a my mieliśmy księżyc i Arenę tylko dla siebie, tak długo, jak tego pragnęliśmy. Wciąż widzę w myślach subtelną sylwetkę Serafico, stojącego wysoko na szczycie amfiteatru.</p>

<p class="ft">Fragmenty „Wspomnienia o Rainerze Marii Rilkem” pióra księżnej Marie von Thurn und Taxis w przekładzie autora.</p>

</article>

</main>

</body>
</html>