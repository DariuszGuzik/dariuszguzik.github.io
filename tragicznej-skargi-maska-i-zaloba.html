<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="http://dariuszguzik.net/" />
<title>DariuszGuzik.net &middot; Tragicznej skargi maska i żałoba</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="http://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="http://dariuszguzik.net/archiwum">A</a></li>
	<li id="dg"><a href="http://dariuszguzik.net">DG</a></li>
	<li id="i"><a href="http://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Tragicznej skargi maska i żałoba</h2>

<p>Maj roku 1906. Rodin, gwałtowny, porywczy Rodin w przystępie złego humoru oskarża Rilkego o złe wykonywanie obowiązków sekretarza i wiedziony gniewem wypowiada mu pracę oraz dom. Urażony do głębi poeta pisze kilka dni później list — list pełen godności, żalu, lecz zarazem niewygasłej czci dla mistrza.</p>

<p class="cit">Oto wypędzono mnie jak sługę przyłapanego na złodziejstwie, bez uprzedzenia, z małego domku, gdzie kiedyś przyjaźń Pańska mnie życzliwie umieściła… Czuję się tym do głębi zraniony.</p>

<img class="pic" src="images/carnevale.jpg" title="Aspettando il Carnevale di Venezia" alt="carnevale" />

<p>W słowach Rilkego nie pobrzmiewa jednak gorycz, lecz… zrozumienie. Świadomość nieuchronnej konieczności rozstania.</p>

<p class="cit">Lecz ja Pana rozumiem. Jakże często go rozumiałem podczas naszych wspólnych niezapomnianych kontemplacji. Jestem przekonany, że nie ma drugiego człowieka w moim wieku, który potrafiłby tak Pana rozumieć, pojmować wielkość Pańskiego życia i podziwiać je z tak pełną świadomością. A oto teraz, wielki Mistrzu, staje się Pan dla mnie niewidzialny, jakby jakimś wzlotem uniesiony w Pańskie nieba.</p>

<p>Doznana przykrość przeobraża się w wyobraźni poety w przeznaczone mu zrządzenie losu, które wytycza dlań nową ścieżkę życia, pełną tajemnic, lecz i wyczekiwanych, nieznanych jeszcze odkryć.</p>

<p class="cit">Ja już Pana więcej nie zobaczę —&nbsp;lecz podobnie jak dla apostołów, co pozostali w smutku i osamotnieniu, zaczyna się teraz dla mnie życie, które będzie sławić Pański niedosiężny przykład i w Panu znajdzie pokrzepienie, swe prawo i siłę. Obaj jesteśmy zgodni co do tego, że istnieje w życiu jakaś sprawiedliwość, która spełnia się powoli, lecz bezbłędnie. W niej pokładam całą swą nadzieję. Ona naprawi pewnego dnia błąd, jakiego Pan się dopuścił wobec człowieka, który nie ma możności ni prawa odkryć przed Nim wnętrza swego serca.</p>

<p>Rilke nie żywi urazy, obca jest mu nieufność czy zwyczajna podejrzliwość. Zadziwiające, lecz poeta nie będzie skrywać w sobie żalu do nikogo. Nawet w obliczu spraw ostatecznych. Nawet wobec śmierci.</p>

<p class="cit">Nie mamy żadnego powodu po temu, by żywić nieufność wobec naszego świata, bo nie zwraca się on przeciwko nam</p>

<p>— napisze w słynnych „Listach do młodego poety”.</p>

<p class="cit">Jeśli są w nim strachy, to są to nasze strachy, jeśli są w nim otchłanie, to otchłanie te należą do nas, jeśli są tu niebezpieczeństwa, to musimy próbować je pokochać… Może wszystko, co straszne, jest w głębi bezbronne i oczekuje od nas pomocy.</p>

<p>W wierszu „Doświadczenie śmierci” zabrzmią słowa tchnące ostatecznym zrozumieniem:</p>

<p class="cit">O tych odejściach, których nasz los nie obchodzi,<br>
nie wiemy nic. Nie ma powodu, byśmy<br>
okazywali miłość, nienawiść lub podziw<br>
śmierci, którą odkształca w sposób tak wymyślny</p>

<p class="cit">tragicznej skargi maska i żałoba.</p>

<p class="ft">Fragmenty listu Rilkego do Rodina w przekładzie W. Markowskiej, fragment „Listów do młodego poety” w przekładzie J. Nowotniak, fragment wiersza „Doświadczenie śmierci” w przekładzie M. Jastruna.</p>

</article>

</main>

</body>
</html>