<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="http://dariuszguzik.net/" />
<title>DariuszGuzik.net &middot; Skąd czerpać odwagę?</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="http://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="http://dariuszguzik.net/archiwum">A</a></li>
	<li id="dg"><a href="http://dariuszguzik.net">DG</a></li>
	<li id="i"><a href="http://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Skąd czerpać odwagę?</h2>

<p class="cit">Daj jej milczenie, by dusza spokojnie powrócić mogła w zmienne fale życia…</p>

<p>Maj roku 1909. W Paryżu gości przez kilka tygodni Lou Andreas-Salomé. Po długiej rozłące udaje jej się wówczas ponownie spotkać z Rilkem.</p>

<p class="cit">Siedzieliśmy wtedy w jego wspaniałym, jeszcze przez samego Rodina umeblowanym refektarzu Sacré Coeur przed olbrzymią terasą, znad której z opuszczonego, zdziczałego ogrodu dolatywał zapach kwitnącej, wczesnej wiosny, towarzyszący owym długim tygodniom poświęconym pracy aż do zapamiętania — wspomina Lou.</p>

<img class="pic" src="images/autunno.jpg" title="Autunno by Andrea Sandorfi" alt="autunno" />

<p>Rilke mówi o wszechogarniającym transie tworzenia. Wewnętrzny przymus pisania zawładnął nim tak bezgranicznie, że w owym upojeniu naoczną rzeczywistość przenikały postacie i epizody rodem z jego dzieła. Mówi też o nieodpartej konieczności stworzenia sobie nowego, innego, własnego dzieciństwa, w miejsce tego, „którego właściwie nie miał”, które go ominęło.</p>

<p>Lou jest wstrząśnięta.</p>

<p class="cit">Nigdy nie zapomnę jego spojrzenia, oczy jego jakby przenikały na wskroś to lato kwitnące przed nami, gdy głosem pełnym smutku mówił: Widzisz, bo z tym jest jak w baśni, gdzie wrzuca się zaklętego bohatera w głębię studni o północy, a po trzech nocach wybija godzina jego wyzwolenia. Nadaremnie — bo skąd czerpać odwagę?</p>

<p class="ft">Fragmenty wspomnień Lou Andreas-Salomé w przekładzie A.&nbsp;Milskiej, fragment wiersza „Muzyka” w przekładzie A.&nbsp;Lama.</p>

</article>

</main>

</body>
</html>