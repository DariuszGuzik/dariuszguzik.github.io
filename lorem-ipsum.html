<!DOCTYPE html>

<html lang="pl">
<head>
<meta charset="utf-8">
<meta name="viewport" content="width=device-width, initial-scale=1">
<base href="http://dariuszguzik.net/" />
<title>DariuszGuzik.net &middot; Lorem ipsum</title>
<meta name="author" content="Dariusz Guzik">
<link rel="stylesheet" type="text/css" href="dar.css" />
<link rel="icon" href="images/site-icon-32x32.jpg" sizes="32x32" />
<link rel="icon" href="images/site-icon-192x192.jpg" sizes="192x192" />
<link rel="apple-touch-icon-precomposed" href="images/site-icon-180x180.jpg" />
<meta name="msapplication-TileImage" content="images/site-icon-270x270.jpg" />
</head>


<body class="arc">

<header>
	<h1><a href="http://dariuszguzik.net/">DariuszGuzik.net</a></h1>
	<nav>
	<ul>
	<li id="a"><a href="http://dariuszguzik.net/archiwum">A</a></li>
	<li id="dg"><a href="http://dariuszguzik.net">DG</a></li>
	<li id="i"><a href="http://dariuszguzik.net/impressum">I</a></li>
	</ul>
	</nav>
</header>

<main>		
			
<article>

<h2>Lorem ipsum</h2>

<p>Przymierzając się do wprowadzenia kilku modyfikacji na niniejszej stronie uświadomiłem sobie z całą wyrazistością, jak niewiele treści niosą z sobą słynne, często cytowane w Internecie słowa „Lorem ipsum dolor sit amet”. Przypomniałem też sobie czytany niegdyś artykuł Nathana Forda <a href="http://artequalswork.com/posts/tweeking.php">„Lorem Ipsum Dilutes Design”</a>, w którym autor porusza kwestię konieczności dostosowania wyglądu witryny internetowej do publikowanej treści, i to już na etapie jej projektowania. I wzywa: „Stop&nbsp;using&nbsp;Lorem&nbsp;Ipsum!”.</p>

<img class="r75" src="images/madewithff.jpg" alt="madewithff" />

<p>Słowa Cycerona, zaczerpnięte, i to dość wybiórczo, z jego dzieła <a href="http://la.wikisource.org/wiki/De_finibus_bonorum_et_malorum/Liber_Primus">„De finibus bonorum et malorum”</a>, zrobiły dość celebrycką karierę. Łacina, niegdyś język europejskich elit intelektualnych, popadła w ciągu wieków w zapomnienie, stając się w czasach współczesnych mową na tyle egzotyczną, że uznano, iż doskonale się nada do prezentacji tekstu, którego nikt nie będzie czytał ni rozumiał. I o to właśnie chodziło — dzięki temu czytelnik skupi się raczej na prezentacji samego tekstu, zastosowanej czcionce czy wreszcie rozplanowaniu większych jego fragmentów na stronie, czy to książki, czy to witryny internetowej.</p>

<p>Dziś fragmentami cycerońskiej łaciny posługują się m.in. edytory tekstów oraz programy komputerowe do składu i projektowania stron internetowych. Stworzono nawet <a href="http://www.lipsum.com">generatory</a> owych pseudołacińskich zdań, które z łaciną klasyczną niewiele mają wspólnego (dla przykładu, połączenie <i>ng</i> w końcówce wyrazu „adipisicing” w ogóle w łacinie nie występuje). Wszystko po to, by tekst nie niósł z sobą żadnej zrozumiałej treści, a jedynie stanowił wizualną prezentację poszczególnych liter, wyrazów czy zdań.</p>

<p>Czy można jednak całkowicie oddzielić formę od treści? Czy projektanci, dajmy na to, stron internetowych, nie popełniają kardynalnego grzechu lenistwa, tworząc makiety witryn w oparciu o wyimaginowaną treść bez jakiegokolwiek znaczenia? Może powinni powrócić do pism średniowiecznych scholastyków na temat słów i ukrytych w nich znaczeń. No tak, scholastyka, podobnie jak klasyczna łacina, to światy zupełnie obce współczesności. Wspomniany zaś <a href="http://artequalswork.com/posts/tweeking.php">Nathan Ford proponuje</a>, by jako „wypełniaczy” zamiast sławetnego „Lorem ipsum dolor” używać choćby fragmentów… własnych wypowiedzi twitterowych. Ot, i signum temporis.</p>

</article>

</main>

</body>
</html>